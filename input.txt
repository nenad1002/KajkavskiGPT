Metulji letiju, kak živi su cvet,
Koj v strahu je kosi i zdigel se v svet.

Pripeklo je sunce i seno diši,
S tem teškim peharom kam žuriš se ti?

Kaj v potok k rakitam, gde gusti je hlad?
Tak tenka i slaba, pomorem ti rad.

Na stezi je vruće, tam put ti bu dug,
Ti pojdi do mene čez mehen i lug.

Sim nigdo ne vidi, tu nikoga nî,
Neg bezeg kaj cvete, diši i muči,

Počini si malko, da reč ti povem:
Na večer v trnacu kaj čekat te smem?

Metulji letiju, viš dva su po dva,
Ja nikoga nemam, tak sam sem ti ja

Tkeš si fletno, tiho tkeš,
Čul sem: skoro zamuž peš.

Al se niš ne veseliš,
Kaj si tužna, ne veliš.

Na vrbine kiša pada,
Morti imaš drugog rada?

Pust se v polju trusi mak,
Kaj ćeš, gdo je siromak.

Ni ti njega bilo žal,
Samo srce ti je dal.

Još ti buju mutne oči,
Duge su kraj stranjskog noći.

Tkeš si tiho, tugu tkeš,
Za bogatog zamuž peš.

Našvavaš si, sneša našvavaš
Na platno te pisane niti,
Al nekak ti vedja se posel
I igli ti ne će se iti.

Razmata se pismo i puca
I platno ti puza vu krilo,
Po podu se prašnomu vleče,
Kaj nî ti ga lepoga milo?

Kaj glavu si v ruku naslanjaš,
Navek se obraćaš k obloku,
Glediš, je li oblak to došel,
Da tak ti je kmica vu oku?

Nî! Sunčece svetlo je vani,
Zlati se i žitek nam greje
I tičeke vsigde je čuti,
Iz vsake popevaju veje.

Jedina si ti sad žalostna,
Kaj oko ti stiha se plače?
Kak rubača k dragomu bu došla,
Kad suza vse delo razmače?!

Našvavaj si, sneša, našvavaj
Na rubaču pisane niti,
Al pašći se, dragi je v boju,
Prekesno bi moglo još biti!

Vi ne zamerite, da reč mi ni tak fina,
Da ja Vam pišem tak, kak doma se spomina,
Tak mislim ja navek, ja nisem rad v paradi,
I znam, taj jezik naš Vi imate tak radi.

Vre vsikud cvete vse, to mesec došel je,
Kaj rožicah je pun, a zoveju ga Maj,
Povečte meni prav, to ime vučeno,
Nam čisto strajnsko je, je l’ zmisli Vas na kaj?
Na niš! Al kad sem čul da mesec Rožnjak bu,
Ja zmislil sem se mam, kak negde roža cvete,
I kak spodobno njoj, al puno lepše još,
Vu beloj hižici je jedno drago dete.

Vuz onu hižicu se puti žuriju,
Ne smeju nigde stat, bežiju, gdo zna kam,
I nebo ih gledi, tak čisto, plavo tak,
Al lepše plavo još, neg to, ja nekaj znam.

I znam, da blizu je obločec odprt mal,
Tam negdo van gledi i nekaj premišljava.
A oči plave su kak niš na svetu ni,
I tak je draga mi ta mala, zlata glava.

I ja bi strašno rad, kaj znam, da nî mi smeti,
Tu glavicu bar čas na moje srce deti
I tiho dragati te lasi svilne, zlate…
A gdo je dete to – em, Vi to dobro znate!

Popeva si tiček,
Kak srebro mu glas,
Zvoni mu popevka,
Zvoni mu do nas.

Tak zlatno je sunce,
Tak vesel je svet,
Dišiju si rože,
Odpira se cvet.

A ti si tak draga,
Kak nikaj mi nî,
Kak sladka popevka
Tvoj smeh mi zvoni.

I vse mi vu suncu
I cvetju je sad,
Tak rad te ja imam,
Tak strašno rad!

Noć, ti moja temna noćka,
Kaj mi to mučiš,
Za kaj si navek v črnini,
Kaj se žalostiš?

Zato morti, kaj si vidla
Čez tih puno let,
Kak trpi i kak pogiba
Ovaj bôgi svet?!

Kak mu nigde smilovanja
Niti mira ni,
I kak ipak živet mora,
Zakaj? Znaš li ti?

Ali ti si tiha zmirom.
Ne ćeš reći niš,
Noć, ti moja temna noćka,
Ti mučiš, mučiš.

Kaj ti one strašne tajne
Odat nam ne smeš?
Ili imaš preveć srca,
Ne ćeš da poveš?

Al zabadav nam je pitat,
Zgine pusta reč,
Senjom nam zakriješ oči,
Zmirimo se speć.

Najboljše je: niš ne pitat,
Spat pozabit vse.
To bi nam, ti moja noćka
Štela reć, kaj ne?!

Loza žuti,
grozdja već ni,
nikoga steza ne vodi,
tužen je kraj,
tihi je gaj,
jesen po cestah sad hodi.

Grozdja već ni,
ali zreli
kaplja, kaj v kmici se skriva.
Sunce bu v njoj,
v kapljici toj,
smeh i popevka bu živa.

Lepo je to:
more li gdo
sunca i radosti zbrati
i onda vse,
kak loze te,
drugom žalostnomu dati.

Lipa naša, draga lipa,
Vnoga, duga leta
Dišala si nam i rasla
Puna sladkog cveta.

Ti si vsakoj drobnoj čeli
Meda dala rada,
Vsakomu i strajnskom bogcu
Pokoja i hlada.

Vnogikrat se v tvojoj senci
Beli dom počinul,
Sad je tam ledina gola,
Dom je zrušen, zginul.

Sad zabadav, stara lipa,
Išćeju te čele,
I zabadav moje misli
Najti bi te štele.

Naše steze, naše rože
Strajnski je preoral,
Ali zakaj baš domaći
Tebe seć je moral?

Prosili su njega lepo
“Lipe nam ne seci
Dobra je i hlad bu dala
Nam i našoj deci!”

Nî za njih on srca imal
Nit za lipu staru,
Ciganu je rajše prodal,
Črnom koritaru.

Zvončeki složno si cinkaju,
Fletno nam sane letiju,
Lugi vu snegu se stiskaju,
Zvezde se dalke blišćiju.

V nebu sigurno su ajngeli,
Skrili od zime se hude.
Ruke na zvezdah topiju si,
Nemreju pazit na ljude.

Vsikud su puti vre zbrisani,
V belih perikah aleje,
Zvončeki veselo cinkaju,
Kak da se negdo to smeje.

Samo nad cmroki, nad črnimi
Kmica kak stena se diže.
– Naj se ne dostoju bojati,
Naj se primekneju bliže!

– Vani smo. – Zakaj se srdiju,
Gdo nas je videl? Smo sami.
Morti taj mesec nad brezami?
Ves je črlen, – naj se srami!

Kaj je to? Kak me zasipalo,
Kmica i sneg mi prek oka,
Kaj su to Oni, markizica,
Ili su svrži od cmroka?!

Stari nas grabri s perikami
Nekak glediju ze strane,
Zvončeki glasno se smejeju,
Fletno letiju nam sane.

Jabuke se črleniju
v suncu se žariju,
gladke, sladke jabučice,
kak i tvoje lice.

Tam, gde suncu jesu bliže
sunce ih zažiže,
tak i vusta tvoja mala
vsu bi slast mi dala.

Jabuke su tu črlene,
sunca žar za mene,
tu ja najdem vsu sladkoću,
tak ih kušnut hoću.

Gdo ti je rekel, da tiho trpim,
da je i suzah za smehom mi tim,
da su mi dani kak v megli od tuge,
da su mi samomu noći tak duge?

Tvoje popevke to meni veliju,
one me v srcu boliju. –

Gdo ti je rekel, da imam te rad
leta i leta jednako kak sad,
to, kaj sem tajil i samomu sebi,
to, kaj nit tebi povedal bil ne bi?

Tvoje su meni to odale oči,
tam je vse čitati moći.

Gdo ti je rekel, da ljubit ja znam,
da moje srce kak ogenj je sam,
da bi i ti onde zgoreti znala,
ti moja rožica, ti moja mala?

Tvoja to vusta bez rečih poveju,
kada me kušnut ne smeju.

Tam sunce je strusilo zlato
Čez listje na preprut i na me,
Iz luga su lukale guste
Dišeće črlene ciklame.

Ciklame, krvave ciklame,
Da broja ni moći im znati,
Tak puno, da čoveku čisto
I smililo nakel se stati.

Veliju, da negda je zdavna
Tam grobje zapušćeno bilo
I vsega je preprut prerasla
I cvetje ciklamah je skrilo.

Vuz reku železna je cesta,
Železna tam ružiju kola
I voziju naše soldate
Bez broja prek brega i dola.

I tam, gde su najgorši boji,
Gde nigdo se smrti ne straši,
I najviše gde ih pogiba,
Sigurno tam budeju naši.

Po celomu svetu su boji
Na hiljade zmirom ih pada
I samo se širiju grobja
Prek zemlje i sela i grada.

I došla je noć ili žalost
Na nebo, na zemlju i na me
I videl sem vsigde po svetu
Ciklame, krvave ciklame.

Zmisliš se, mama, tih jutrah tak plavih?
Rosa još s trave se svetila vani,
Stare su vure polahko odtukle,
Glas im je tenek i tih i pospani.

V odprti oblok je dišalo jutro,
A pod oblokom naš vrtek je mali
Budit se počel, i on si je dremal
V mirnoj toj noći, dok vsi smo mi spali.

Zmisliš se grma od rožicah belih?
Tak se razrasel, navek je pun cveta,
Vnoge su zime prek njega vre prešle,
Vnoga su žarka ga grejala leta.

Tesno je k staromu stiskal se zidu,
Da ga prijatel obrani od bure,
K nizkom, obloku se penjale grane,
Čule su, stare kaj šepćeju vure.

Kad si Ti znala čez oblok pogledet,
Kak da su rože oživele bele,
Kak da su dobre Ti dragale ruke,
Kak da su k Tebi privinut se štele.

Nî Ti sad rožah, poginul je vrtek,
Dom je razrušen, raznesli su vsega,
Zdalka se vidi ledina žalostna,
Dom gde se belel na slemenu brega.

Mrtvo je vse, kaj smo imali radi,
Nadu za nadom živlenje nam ruši,
Gineju želje, al samo popevke
Još mi živiju, kak negda, vu duši.

Vu njih navek još ta jutra su plava,
Vu njih još rožice cvetaju bele,
K Tebi dišeće privijaju cvete,
Dobre Ti ruke bi dragati štele.